---
links:
  people:
  - link_phrase: was authored by
    person:
      id: 7ea22d2b-4781-4882-af6f-15a6ca286501
      name: Σύλβιος
name: Από την εγκυκλοπαίδειάν μου
references:
  magazine-issues:
  - attributes:
      page: '3'
    magazine:
      id: 0e609d69-f994-4930-8812-b188175f35d1
      name: Μεγάλη Ελληνική Εγκυκλοπαίδεια
    magazine_issue:
      date_published: 15 Αυγούστου 1926
      id: 953e9afd-a910-41cb-bfd2-9f3a12cf2793
      issue_number: 25ον Τεύχος
    work:
      authors:
      - id: 7ea22d2b-4781-4882-af6f-15a6ca286501
        name: Σύλβιος
      id: 71bdbe9c-d441-41ae-b27c-efa3de8c02db
      name: Από την εγκυκλοπαίδειάν μου
      type: Άρθρο
title: Από την εγκυκλοπαίδειάν μου
type: Άρθρο
---

<main class="content" itemprop="text">
<ol style="list-style-type: none">
  <li>
    <b>Γαϊδούρι.</b> Ζώον τετράποδο ή και... δίποδο που τρώει πολλά άχυρα και περισσότερο... ξύλο. Χρησιμεύει για
    φόρτωμα, πολλές φορές όμως παίρνει και ανωτέρας θέσεις. Ο διδασκαλικός ονομάζεται <b>όνος</b> ο δε αριστοκράτης
    <b>Κυρ Μέντιος</b>. Ζη και ανατρέφεται σε σταύλους, πολλοί όμως τυχεροί ανατρέφονται σε... μέγαρα με παραμάνες και
    παιδαγωγούς.
  </li>
  <li>
    <b>Γάτος.</b> Ο τροβαδούρος των κεραμιδιών, περίφημος για τις καντάδες του στη... Σελήνη και το πότισμά του στις...
    γλάστρες. Όταν είναι <b>βρεγμένος</b> δεν έχει καθόλου υπόληψιν.
  </li>
  <li>
    <b>Δανειστής.</b> Ιδέ κουνούπι.
  </li>
  <li>
    <b>Εραστής.</b> Οχληρόν ζώον δι' όλους εκτός της Γλυκερίας του. Ξυπνά τον κόσμο με σερενάτες στη γειτονιά της μικρής
    του. Πεθαίνει συνεχώς από... στομάχι όταν φάγη χυλόπηττα ή από... πλήξη όταν στεφανωθή με άνθη πορτοκαλλιάς.
  </li>
  <li>
    <b>Ημερολόγιο.</b> Για τον νοικάρη: ένα βιβλίο που ξεφυλλίζεται μόνο του πολύ γρήγορα. Για την αρραβωνιασμένη: μια
    χελώνα που δεν κινείται αρκετά. Για το ζητιάνο: εγκυκλοπαίδεια πλούσια εις ονόματα αγίων για ευχές.
  </li>
  <li>
    <b>Ιπποπόταμος.</b> Ζη στα θερμά κλίματα. Στα μέρη μας τον αντικαθιστούν συνήθως οι νοικοκυρές άμα περάσουν τα 40.
  </li>
  <li>
    <b>Καραγκιόζης.</b> Η Εθνική όπερα των νεοελλήνων. Συνοδεύεται με πασσατέμπο και με ξύλο. Ένας σύγχρονος δραματικός
    την εδραματοποίησε. Κ' ένας κριτικός την έκανε εθνική σάτυρα. Έγινε εφημερίδα, περιοδικόν, ενδημικόν νόσημα· δεν
    είναι δε απίθανον να συμπεριληφθή και εις τον κατάλογον των... μαρτύρων του Έθνους και ως Άγιος Καραγκιόζης.
    Υπάρχουν πλείσται αποτιμήσεις εις την πολιτικήν, φιλολογίαν, επιστήμην. Ζητείται πάντοτε την σφραγίδα της...
    Ακαδημίας!
  </li>
  <li>
    <b>Κινηματογράφος.</b> Ο σκοτεινός παράδεισος των ερωτευμένων. Πολλά παράξενα εν συγχρονισμώ. Π.χ. Κρατάς ένα ωραίο
    χεράκι και βλέπεις στην ταινία μια σπείρα λωποδυτών, φιλείς ένα όμορφο μάγουλο και βλέπεις μια δηλητηρίαση, τρως
    πασσατέμπο και παρακολουθείς ένα συμπόσιο, κάθεσαι σ' ένα συνειθισμένο κάθισμα και βλέπεις την... Πόλη.
  </li>
  <li>
    <b>Κολοκύθια.</b> Η παραγωγή θα φανή μετά το άνοιγμα της... βουλής.
  </li>
  <li>
    <b>Κούκκος.</b> Συνήθως ζει μόνος. Όταν είναι τρεις κι' ο κούκκος, κούκκος είναι ο... σύζυγος!
  </li>
  <li>
    <b>Λέων.</b> Διαιτάται στας ερήμους της Αφρικής, στα Αθηναϊκά σαλόνια και ιδιαιτέρως στο δεύτερο του «Ελεύθερου
    Βήματος». Έχει χαίτην όχι όμως πάντοτε και νύχια για να ξυστή. Όταν τον πάρουν πρέφα του δίνουν δρόμο και... πάει
    λέοντας.
  </li>
  <li>
    <b>Μούσμουλα.</b> Έλειψαν. Πού άφηκαν οι ερωτευμένοι.
  </li>
  <li>
    <b>Μυαλά.</b> Βρίσκοται στην αγορά, στα χασαπειά και στη λίστα των διαφόρων εστιατορίων (σωτέ, τηγανητά ή βραστά).
    Μεταφορικώς ζητούμενα δεν υπάρχουν πουθενά.
  </li>
  <li>
    <b>Πετεινός.</b> Ζη στας καπνοδόχους ως ανεμοδείκτης και στα κοτέτσια ως Σουλτάνος. Για να γεμίσης το μικρό κεφάλι
    του πρέπει να αδειάσης το κεφάλι 45 Γιάννηδων.
  </li>
  <li>
    <b>Σκύλος.</b> Υπάρχουν είδη πολλά με διάφορους ιδιότητας και περισσότερα προτερήματα. Είναι πιστοί σαν σκύλοι,
    παιδεύονται σαν σκύλοι, είναι αδιάντροποι... σκυλομούρηδες, εργατικοί, σκυλί σωστό στη δουλειά, κακά... σκυλιά! και
    παραδομένοι στην ηδονή... σαν την σκύλα. Όταν δεν δαγκώνουν, τους αφίνουν να γαυγίζουν. Πολλές φορές είναι
    απαραίτητοι για την συμπλήρωσι της τουαλέττας μιας κυρίας του κόσμου!
  </li>
  <li>
    <b>Σταφύλια.</b> Υπάρχουν αρκετά αν και όλοι χορταίνουν στα... φιλάκια.
  </li>
  <li>
    <b>Σύκα.</b> Πωλούνται υπό εχεμύθειαν γιατί κανένας σήμερα δεν μπορεί να πη τα σύκα, σύκα.
  </li>
  <li>
    <b>Τράγος.</b> Μούσι, κέρατα κτλ. Τραγική εικών!
  </li>
  <li>
    <b>Φίλημα.</b> Γυμναστική των χειλέων. Έχει κάποτε τόση διαφορά από το δάγκωμα όση η απόσταση από τα χείκη έως τα
    δόντια. Συνήθως τα φιλιά είναι γλυκά, υπάρχουν όμως και φιλιά διαφόρων γεύσεων. Υπάρχουν τα πικρά φιλιά των
    αποχωριζομένων εραστών, τα ξυνά φιλιά της πεθεράς, τα φιλιά της φίλης μας το οποία είναι συνήθως... αρμυρά, τα
    φιλιά που δίνουν οι διάφορες γεροντοκόρες στην νύφη τα οποία δεν έχουν καμμιά γεύση και μοιάζουν μάλλον με...
    δαγκωματιές. Η διάρκεια του φιλήματος ποικίλλει αναλόγως των περιστάσεων, του τόπου, του καιρού και της
    ιδιοσυγκρασίας των ατόμων. Πολλά είναι σκαστά, υπάρχουν όμως και άλλα διαρκείας που μετρούνται με τα μέτρα όπως οι
    ταινίες των κινηματογράφων. Τα φιλιά έχουν και χρώμα συνήθως. Π.χ. Κόκκινα είναι όλα τα γυναικεία φιλιά σήμερα και
    μαύρα είναι τα φιλιά των γεροντοπαλληκαριών (λόγω χημικών θωπειών του μουστακιού).
  </li>
  <li>
    <b>Χήνα.</b> Λένε πως τρώγεται τον Γεννάρη, μαδιέται όμως όλο το χρόνο κατά τας... χαρτοπαικτικάς φιλικάς
    συνεδριάσεις.
  </li>
</ol>
</main>
