---
links:
  people:
  - link_phrase: was authored by
    person:
      id: 7ea22d2b-4781-4882-af6f-15a6ca286501
      name: Σύλβιος
name: Από την... εγκυκλοπαίδειά μου
references:
  magazine-issues:
  - attributes:
      page: '6'
    magazine:
      id: 0e609d69-f994-4930-8812-b188175f35d1
      name: Μεγάλη Ελληνική Εγκυκλοπαίδεια
    magazine_issue:
      date_published: 25 Ιουλίου 1926
      id: 2fe50b37-8fca-49cb-ae64-2d2d32d4c79e
      issue_number: 22ον Τεύχος
    work:
      authors:
      - id: 7ea22d2b-4781-4882-af6f-15a6ca286501
        name: Σύλβιος
      id: 72b0fe97-399c-438a-9526-57be39726545
      name: Από την... εγκυκλοπαίδειά μου
      type: Άρθρο
title: Από την... εγκυκλοπαίδειά μου
type: Άρθρο
---

<main class="content" itemprop="text">
<ol style="list-style-type: none">
  <li>
    <b>Ακρόπολις.</b> Μέρος εις το οποίον πηγαίνουν μόνον οι ξένοι συνήθως αφού πληρώσουν όμως τον φόρον του...
    θαυμασμού των εις λίρες Αγγλίας. Κατά τας πανσέληνους νύχτας συχνάζεται από όλους τους... Παρθενώνας και τας Τανα...
    γραίας κόρας των Αθηνών μετά ή άνευ συνοδών.
  </li>
  <li>
    <b>Τραμ.</b> Ηλεκτροκίνητα αμάξια εις τα οποία μαθαίνει κανείς ορθοστασίαν και πάστωμα σαρδελλών.
  </li>
  <li>
    <b>Κουρεία.</b> Μέρη εις τα οποία ακονίζει τα... όπλα της η σημερινή Εύα.
  </li>
  <li>
    <b>Ρεστωράν.</b> Μέρη εις τα οποία παραγγέλλεις εφέτος και σε σερβίρουν του χρόνου, γι' αυτό δεν τρως και τίποτε
    φρέσκο.
  </li>
  <li>
    <b>Υπηρέτρια.</b> Δεν υπάρχει σήμερα εις το Λεξικόν, βρίσκεται όμως στον Κήπο, στο Ζάππειο και στα Κέντρα της
    Εξοχής.
  </li>
  <li>
    <b>Έρωτας.</b> Ασθένεια μεταδιδόμενη δια του συνωστισμού, αποφεύγετε τους Κινηματογράφους! Η θεραπεία της
    επιτυγχάνεται με το διάβασμα των... ευχών του γάμου.
  </li>
  <li>
    <b>Δρόμοι.</b> Στάδιον αγώνων δια τους σωφέρηδες και στάδιον... ανασκαφών δια την Ουλέν.
  </li>
  <li>
    <b>Επιθεώρησις.</b> Όταν είναι ιατρική εξετάζει τ' ακάθαρτα, όταν είναι θεατρική απλώνει τ' άπλυτα.
  </li>
  <li>
    <b>Καπέλλο.</b> Οι νέοι δεν φορούν πια για να φαίνονται μοδέρνοι, οι γέροι για να σκεπάζουν την φαλάκρα τους κ' οι
    γυναίκες για να ρημάζουν την τσέπη που το πληρώνει.
  </li>
  <li>
    <b>Παραμάνα.</b> Ζώον μαστοφόρον που ξεκουράζει την Κυρίαν από πολλά καθήκοντα.
  </li>
  <li>
    <b>Ανεψιά.</b> Όταν δεν έχη θείον έχει... πνευματικόν πατέρα.
  </li>
  <li>
    <b>Δάσκαλος.</b> Γραμματική που μιλεί από φωνογράφον. Είναι συνήθως γραμματική για... δέσιμο μα τα δετικά ακριβά.
  </li>
  <li>
    <b>Δασκάλισσα.</b> Το θηλυκό του δάσκαλος. Συνήθως ονομάζεται Ουρανία, Καλλιόπη, Τερψιχόρη και γνωρίζει εκ στήθους
    το... ερωτικόν επιστολάριον.
  </li>
  <li>
    <b>Γειτόνισσα.</b> Η περίπολος του σπητιού μας. Σπανίως αλλάζει... σκοπόν.
  </li>
  <li>
    <b>Κούκλα.</b> Η σημερινή νέα του συρμού. Ξαίρει να παίζη πιάνο, να ντύνεται και να χορεύη. Ευρίσκεται στης προθήκες
    των... καφενείων, στα ντάνσιγκ και στο πεζοδρόμιο του Γιαννάκη.
  </li>
  <li>
    <b>Νέος του συρμού.</b> Κούκλος για ραφτάδικο. Έχει γλώσσα για να λέη ανοησίες και κεφάλι για να ξύνεται όταν... δεν
    τον χαρτζηλικώνει ο μπαμπάς.
  </li>
</ol>
</main>
